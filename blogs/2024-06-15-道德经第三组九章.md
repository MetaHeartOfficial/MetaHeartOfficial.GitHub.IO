---
Title: 道德经第三组九章
Date: 2024-06-15
Author: lip
Tags: []
---

# 道德经第三组九章

### 第19章
```
弃绝智辩, 民利百倍; 弃绝伪诈, 民复孝慈; 弃绝巧利, 盗贼无有.
此三者以为文, 不足.
故令有所属: 见素抱朴, 少私寡欲.
```

### 第20章
```
绝学无忧.
唯之与呵, 相去几何? 美之与恶, 相去若何? 人之所畏, 不可不畏.
荒兮, 其未央哉!
众人熙熙, 如享太牢, 如春登台.
我独泊兮, 其未兆, 如婴儿之未咳; 儽儽兮, 若无所归.
众人皆有余, 而我独若遗. 我愚人之心也哉! 沌沌兮!
俗人昭昭, 我独昏昏.
俗人察察, 我独闷闷.
澹兮其若海, 飘兮若无止.
众人皆有以, 而我独顽且鄙.
我独异於人, 而贵食母.
```

### 第21章
```
孔德之动, 惟道是从.
道之为物, 惟恍惟惚.
惚兮恍兮, 其中有象; 恍兮惚兮, 其中有物.
窈兮冥兮, 其中有精; 其精甚真, 其中有信.
自今及古, 其名不去, 以阅众父.
吾何以知众父之然哉? 以此.
```

### 第22章
```
曲则全, 枉则直, 洼则盈, 敝则新, 少则得, 多则惑.
是以圣人执一为天下式.
不自现, 故明;
不自是, 故彰;
不自伐, 故有功;
不自矜, 故能长.
夫唯不争, 故天下莫能与之争.
古之所谓曲则全者, 岂虚言哉!
诚全而归之.
```

### 第23章
```
希言自然.
故飘风不终朝, 骤雨不终日. 孰为此者? 天地. 天地尚不能久, 而况于人乎?
故从事于道者, 同于道; 德者, 同于德; 失者, 同于失.
同于德者, 道亦德之; 同于失者, 道亦失之.
```

### 第24章
```
跂者不立; 跨者不行.
自现者不明; 自是者不彰; 自伐者无功, 自矜者不长.
其在道也, 曰: 余食赘形.
物或恶之, 故有道者不处.
```

### 第25章
```
有道混成, 先天地生.
寂兮寥兮, 独立而不改, 周行而不殆, 可以为天下母.
吾不知其名, 强字之曰道, 强为之名曰大.
大曰逝, 逝曰远, 远曰反.
故道大, 天大, 地大, 人亦大.
域中有四大, 而人居其一焉.
人法地, 地法天, 天法道, 道法自然.
```

### 第26章
```
重为轻根, 静为躁君.
是以君子终日行不离静重.
虽有荣观, 燕处超然.
奈何万乘之主, 而以身轻天下?
轻则失根, 躁则失君.
```

### 第27章
```
善行无辙迹; 善言无瑕谪; 善数不用筹策; 善闭无关楗而不可开, 善结无绳约而不可解.
是以圣人常善救人, 故无弃人; 常善救物, 故无弃物. 是谓袭明.
故善人者, 不善人之师; 不善人者, 善人之资.
不贵其师, 不爱其资, 虽智大迷, 是谓要妙.
```

